---
title: Opnieuw thuiskomen
slug: thuiskomen
date: 2026-01-02T12:00:00+01:00
draft: false
description: Over het vinden van een community waar je je thuis voelt, het verliezen ervan, en het weer terugvinden op een onverwachte plek
tags:
  - community
  - digitale-fitheid
  - wordpress
  - meetups
mastodon:
  host: mastodon.social
  username: Mdubbelm
  id: "115829917249865319"
---

Ik had het eerlijk gezegd een beetje opgegeven, dat community-gevoel. Maar toen ging ik ongeveer een jaar geleden voor het eerst naar een [Digitale Fitheid meetup](https://start.digitalefitheid.nl/home) in Utrecht. En jeuj, daar was het weer!

Dat klinkt misschien overdreven. Is het niet.

## Show & tell en thematafels

De meetups zijn elke maand bij Wonders of Work (vroeger Seats2Meet), vlakbij Utrecht Centraal. Van een uur of tien tot vijf, maar niemand kijkt op de klok. 's Ochtends is er show & tell: mensen delen waar ze mee bezig zijn, wat ze geleerd hebben, of waar ze tegenaan lopen. 's Middags ga je aan thematafels aan de slag – denk aan Obsidian, AI-tools, of gewoon "ik wil dit uitzoeken en zoek hulp".

Ik heb er meer over Obsidian geleerd dan in een jaar YouTube-tutorials. (En dat zegt meer over mijn YouTube-gedrag dan over Obsidian, maar toch.)

Wat het zo fijn maakt? Het is gewoon een fijn clubje mensen. Mensen met een open houding, die graag kennis delen. Die van én met elkaar willen leren. Geen competitie, geen ego's, geen "ik weet het beter". Gewoon: nieuwsgierigheid en generositeit.

Dank aan [Martijn Aslander](https://www.martijnaslander.nl/) en [Mark Meinema](https://markmeinema.nl/) dat ze dit zijn gestart.

## Hetzelfde thuisgevoel als vroeger bij WordPress

Ik herkende het meteen, dat thuisgevoel. Want ik had het eerder. Bij WordPress.

Ik [schreef er ooit over](https://heropress.com/essays/coming-home/), hoe ik in 2015 voor het eerst naar een meetup ging, niemand kende, en me toch meteen welkom voelde. Over WordCamps waar ik vrienden maakte die ik nog steeds heb. Over een community die me het gevoel gaf dat ik erbij hoorde – ook al was ik geen "echte" developer, ook al had ik alles zelf geleerd.

Dat thuisgevoel was echt.

## Waarom WordPress niet meer voelde als thuis

De laatste jaren is er veel veranderd in de WordPress-wereld. Als je het gevolgd hebt, weet je wat ik bedoel. Als je het niet gevolgd hebt: tel je zegeningen.

Maargoed, ik ga hier niet het hele drama oprakelen. Dat hebben anderen al genoeg gedaan. Het punt is: ergens onderweg werd de community moe. En ik ook, eerlijk gezegd. De meetups gingen nog wel door, maar de magie was weg. Verdeeld, vermoeid, en steeds vaker gedoe in plaats van gezelligheid.

Ik ga nog steeds met plezier naar de [WordPress meetup in Amsterdam](https://wpmeetupamsterdam.nl/), vooral voor de mensen. Die community bestaat nog wel, en de lokale meetups hebben gelukkig weinig last van de internationale politiek. Maar het voelt anders dan vroeger.

## Twee communities die samenkomen

En weet je wat het leukste is? Die twee werelden komen samen. WordPress-vrienden neem ik mee naar de Digitale Fitheid meetups. Zoals [Jaap Wiering](https://fanagalo.nl/) – mede-organizer van de Amsterdamse WordPress meetup, fervent Obsidian-gebruiker, en toevallig ook mijn kattenoppas.

Er is ook een [online community](https://start.digitalefitheid.nl/home) die net zo gastvrij is. Waar je vragen kunt stellen zonder je dom te voelen. Waar mensen reageren omdat ze willen helpen, niet omdat ze zichzelf willen profileren.

Ik had niet verwacht dat ik dat gevoel nog eens zou terugvinden. Dat gevoel van: hier hoor ik. Hier kan ik mezelf zijn. Hier word ik niet beoordeeld op wie ik ben of wat ik weet, maar gewaardeerd om wat ik wil leren.

*Soms moet je even verdwalen om weer thuis te komen.*
