---
title: "Mijn ervaringen tijdens WordCamp Europe 2019 in Berlijn"
date: 2019-06-30
lastmod: 2022-04-25
description: "Hoogtepunten van WordCamp Europe 2019 - netwerken, Gutenberg updates en spreken"
categories: ["wordpress"]
tags: ["wordcamp", "community", "spreken"]
cover:
  image: "/images/blog/2019/badge-WordCamp-Europe-2019-Monique-Dubbelman.jpg"
  alt: "Badge WordCamp Europe 2019"
---

In 2016 ging ik voor het eerst naar WordCamp Europe in Wenen en ik was meteen verkocht. Het grootste WordPress congres van Europa is een event wat je als WordPressgebruiker niet mag missen. Na Parijs en Belgrado was Berlijn het toneel voor WCEU 2019. In deze blog lees je mijn hoogtepunten tijdens WordCamp Europe 2019, onder andere dat ik last-minute werd toegevoegd als spreker!

Tijdens WordCamp 2018 in Belgrado had ik een vrij volle agenda. Ik was co-lead voor de designtafel tijdens Contributor Day en emcee op de vrijdagochtend in de developer-track. Dit jaar besloot ik het anders te doen - een 'light' congres zonder zelfopgelegde verplichtingen.

## Netwerken tijdens WordCamp Europe 2019

### De hallway track

Hoe vaker je WordCamps bezoekt, des te meer mensen je leert kennen. Waar ik in 2016 nog min of meer als anonieme bezoeker op WordCamp Europe rondliep, kostte het me hier af en toe een paar uur om van A naar B te komen, omdat ik zoveel bekenden tegenkwam.

De 'hallway track' is een onofficiële track waar het netwerken gebeurt. Vaak is dit de sponsor ruimte, maar ook de hallen: de ruimten tussen de tracks in. Als je vaker naar WordCamps gaat, dan wordt deze ruimte belangrijker dan het daadwerkelijk bijwonen van de presentaties.

### Meer dan 90 nationaliteiten

Ook dit jaar heb ik weer nieuwe mensen aan mijn netwerk toegevoegd; uit Italië, Canada, Zuid-Afrika, Australië... In totaal waren er mensen uit meer dan 90 landen aanwezig tijdens WordCamp Europe 2019.

## Hoogtepunten

### Matt Mullenweg's zomerupdate over Gutenberg

Tijdens deze zomerupdate stond alles in het teken van de ontwikkelingen rondom Gutenberg (de block editor). Op het moment bevindt Gutenberg zich in fase 2 van de 4 geplande fasen, met verbeteringen aan gegroepeerde blokken en de ontwikkeling van een WordPress block directory.

### WalkToWCEU - Marcel Bootsman

Marcel Bootsman liep meer dan 700 km naar WordCamp Europe om geld in te zamelen voor DonateWC - een stichting die mensen helpt met reizen naar WordCamps. Hij zamelde maar liefst 8000 euro in!

### Blockchain en WordPress

Sebastiaan van der Lans presenteerde een interessant verhaal over blockchain in WordPress - denk aan het herleiden van fake nieuws of directe betaling aan auteurs van wetenschappelijke publicaties. Hij ontwikkelde de gratis plugin WordProof.io.

## Verrassing: ineens was ik zelf ook spreker!

Op vrijdagmiddag stond ik zelf ineens op het podium met mijn praatje '100 Days Of What? Why you should learn how to code, even though you don't fancy a coding career'. Het feit dat er twee tot drie personen op me af zijn gekomen met de mededeling dat ze zich heel erg geïnspireerd voelden door mijn presentatie, is voor mij meer dan voldoende!
