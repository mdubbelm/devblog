---
title: "Mooi rood is niet lelijk - 7 tips voor het kiezen van de juiste kleuren voor je website of app"
date: 2019-01-29
lastmod: 2022-04-25
description: "Praktische tips voor het kiezen van een kleurenschema voor je website"
categories: ["design"]
tags: ["kleuren", "webdesign", "tips"]
cover:
  image: "/images/blog/2019/kleurenschema-anwb.jpg"
  alt: "Kleurenschema voorbeeld ANWB website"
---

*Dit artikel verscheen eerder op de website van [Fronteers.nl](https://fronteers.nl/blog/2018/12/mooi-rood-is-niet-lelijk)*

**Design is een vak, laat dat duidelijk zijn. Maar soms heb je als websitebouwer even geen budget voor een professionele designer. Of vind je het gewoon leuk om zelf te doen. Betekent dat dan maar dat je website of app lelijk moet zijn? Zeker niet! Hoewel design veel breder gaat dan alleen het visuele aspect, is het kiezen van de juiste kleuren voor je website behoorlijk bepalend, want hey, het oog wil ook wat. Daarom geef ik je in dit artikel 7 tips voor het bepalen van de juiste kleuren voor je website of app.**

## 1. Gebruik een color picker tool

Een handige tool om kleuren te kiezen is de browser addon Colorzilla. Hiermee kun je onder andere bekijken welke kleuren een website gebruikt. Daarnaast kun je met Adobe Color (voorheen Kuler) ook kleurenschema's samenstellen, of kleurenschema's gebruiken die door anderen zijn bedacht.

Maar als je eenmaal een kleurenschema hebt gekozen, hoe vertaal je dit naar je website?

Kies allereerst een dominante kleur. Dit is vaak de kleur die voorkomt in het logo. Gebruik deze kleur voor zaken die de aandacht moeten trekken, zoals bijvoorbeeld koppen, buttons, menu's. Daarnaast kies je één of twee accentkleuren om een kleurenschema te maken. Afhankelijk van de sfeer die je wilt gebruiken, kan dit een complementaire kleur, tint of schaduw zijn. Kies tot slot een rustige achtergrondkleur, maar vaak is wit een goede keuze.

## 2. Laat je inspireren door goede bestaande voorbeelden (maar wees geen copycat!)

Er is niks mis met inspiratie opdoen op websites die je mooi vindt. Kijk daarom naar andere websites en leer. Hoe gebruiken zij accenten? Wat valt je snel op? Komt dat door een kleur? Welke kleuren worden gecombineerd? Het helpt overigens net zo goed om te kijken naar websites die je bloedende ogen bezorgen. Want weten hoe het niet moet, is net zo leerzaam!

Ook belangrijk: zorg dat je niet te veel op een ander lijkt. Je wilt natuurlijk geen copycat zijn.

Als we kijken naar de website van Amnesty International, dan is daar duidelijk gekozen om de kleur van het logo als accentkleur te gebruiken. Voor de rest is er een rustig schema gekozen met grijstinten.

![Kleurenschema Amnesty International](/images/blog/2019/kleurenschema-amnesty.jpg)

## 3. Gebruik Pinterest voor het maken van moodboards

Het is goed om na te denken over het gevoel dat je op wilt roepen met je website of app. Het kan daarbij helpen om een moodboard op Pinterest te maken. Als je uiteindelijk alle foto's op je moodboard bij elkaar ziet, dan zal je waarschijnlijk een kleurpatroon ontdekken dat de sfeer die je wilt bereiken goed weergeeft.

Met [Tineye](https://labs.tineye.com/color/) kun je vervolgens de kleuren uit een of meerdere foto's halen en deze toepassen in je website.

![Tineye kleurextractie van een foto](/images/blog/2019/tineye-kleurextractie-van-een-foto.jpg)

## 4. Maak gebruik van kleurassociaties

Kleuren hebben betekenis. Afhankelijk van je doelgroep, wil je bepaalde kleuren misschien juist wel of juist niet gebruiken. Zo zal een website of app voor een natuurorganisatie zoals Natuurmonumenten gebruikmaken van groentinten. In ons hoofd is dat een logische keuze.

![Kleurenschema Natuurmonumenten](/images/blog/2019/kleurenschema-natuurmonumenten.jpg)

## 5. Bekijk je kleurkeuze in een breder verband

Een website of app is vaak niet een op zichzelf staand iets, maar onderdeel van een merk. Probeer daarom bij het kiezen van kleuren breder te denken dan alleen de website. Of andersom, als je een logo laat maken, denk dan gelijk aan kleurenschema's die je op je online uitingen kunt toepassen. Want een logo op zich kan er prachtig uitzien, maar de kleurkeuze kan onwerkbaar zijn in een online omgeving. Wil je een sterk merk opbouwen, dan moet dit consistent worden gebruikt, zowel online als offline.

## 6. Less is more

Uiteindelijk geldt ook hier: less is more. Een website of app met veel wit oogt rustig. Gebruik felle kleuren alleen voor kleine elementen en voor elementen die de aandacht moeten trekken, anders wordt het al snel schreeuwerig.

## 7. Accepteer dat kleuren er niet bij iedereen hetzelfde eruit zien

Kleur is belangrijk, heel belangrijk. Maar alsjeblieft: ga niet drie uur lopen nadenken of roze tint 1, 2, 3 of misschien toch 4 beter past in het geheel. Want sorry voor jou: niet iedereen heeft een supersonische, ultragekalibreerde topmonitor waarop de kleuren er net zo lekker uitzien als op jouw scherm.

Misschien is een deel van je doelgroep kleurenblind of slechtziend? Bij het kiezen van de juiste kleur is goed contrast dan veel belangrijker dan de laatste trends. Met behulp van bijvoorbeeld [Axe](https://www.deque.com/axe/) kun je in je browser kijken of de kleuren van je website voldoende contrast genereren om te voldoen aan de richtlijnen voor toegankelijkheid van webcontent.

## Handige tools

- [Tineye Color Extraction](https://labs.tineye.com/color/) - haal kleuren uit een foto
- [Colorzilla](http://www.colorzilla.com/) - kleurenkiezer add-on voor je browser
- [Adobe Color CC](https://color.adobe.com/) - online gratis kleurenkiezer
- [Axe](https://www.deque.com/axe/) - kleurcontrast checker
